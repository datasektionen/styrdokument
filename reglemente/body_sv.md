<!-- Konglig Datasektionens reglemente -->

# §1 Insignia

## §1.1 Färg

Sektionens färg är cerise.

## §1.2 Symbol

Sektionens symbol är den grekiska bokstaven lilla delta. Deltat får icke glömmas. Utformningen och användandet av sektionens symbol regleras närmare av D-rektoratet.

## §1.3 Grafisk profil

Sektionens grafiska profil regleras av D-rektoratet i samråd med Datas Art Director och Kommunikatör.

## §1.4 Sektionsklädsel

Sektionsplagget är studentoverall i samma färg som sektionsfärgen. Sektionsmedlemmar uppmanas att smycka sin overall för att uttrycka sin personlighet och sina erfarenheter. Sektionsmärket bör vara fastsytt närmast hjärtat.

# §2 Andra styrande dokument

Utöver sektionens stadgar och reglemente finns det kompletterande styrdokument.
Dessa är underordnade stadgarna och reglementet.

Beslut om ändringar i övriga styrdokument görs på SM såvida inget annat föreskrivs.

## §2.1 Policydokument
Sektionen har ett antal policydokument. Dessa är:

* Jämlikhetspolicy
* Klimatpolicy
* Rekryteringspolicy
* Uppförandepolicy
* Samarbetspolicy.

## §2.2 Promemoria
En promemoria, ett PM, är ett styrdokument som styrelsen efter styrelsebeslut äger rätt att ändra. Styrelsen ska informera Sektionen om ändringar på nästa sektionsmöte.

## §2.3 Övriga styrdokument

### §2.3.1 Styrdokument för Nämnder och Funktionärer

Styrdokument för Nämnder och Funktionärer är ett dokument som definierar sektionens nämnder och funktionärer samt deras verksamhet.

### §2.3.2 Verksamhetsplan
Sektionen har en verksamhetsplan som funktionärer, i den mån det är möjligt, ska arbeta mot.
Verksamhetsplanen för det kommande verksamhetsåret ska fastslås på verksamhetsårets sista ordinarie sektionsmöte. Verksamhetsplanen ska tas fram av styrelsen i samråd med sektionens funktionärer och medlemmar.

### §2.3.3 Budget

Sektionen har en budget som funktionärer förväntas följa. Budgeten för det kommande verksamhetsåret ska fastslås på verksamhetsårets näst sista ordinarie sektionsmöte. Budgeten ska tas fram av styrelsen i samråd med sektionens funktionärer och medlemmar.

### §2.3.4 Samboendeavtal
Om sektionen delar sektionslokal med en annan sektion ska det finnas ett avtal som reglerar verksamheten i lokalen. Avtalet ska revideras årligen av sektionernas styrelser i samråd med respektive sektions lokalansvarig. Synpunkter från båda sektionernas engagerade ska tas i beaktande.

# §3 Funktionärer

Endast sektionsmedlem som valts till ett förtroendeuppdrag av SM, VM, genom avvikande valprocess eller via tillförordning kan räknas som funktionär. Sektionens funktionärer definieras vidare i Styrdokument för Nämnder och Funktionärer.

## §3.1 Skyldigheter

Funktionär ansvarar för sitt verksamhetsområde samt för att funktionärens del av styrdokumenten hålls aktuellt. 

Funktionär är skyldig att löpande hålla D-rektoratet informerad om sitt verksamhetsområde. 

Funktionär skall även på anmodan från D-rektoratet eller SM fullständigt redovisa sin verksamhet för densamme.

## §3.2 Mandatperiod

Funktionärs mandatperiod sammanfaller med verksamhetsår om inget annat är föreskrivet.

## §3.3 D-rektoratet

D-rektoratets ledamöter har ett gemensamt ansvar att

-   efter ett DM publicera ett beslutsprotokoll inom 48 timmar från mötets avslutande

-   bibehålla styrdokument samt övrig formalia i gott skick

-   hålla sektionens posthantering fungerande

### §3.3.1 Ordförande

Arbetsleder D-rektoratet och företräder organisationen utåt. Är firmatecknare tillsammans med kassören. Har det övergripande ansvaret för sektionens avtalshantering och serveringstillstånd. Ansvarar även för att det upprättas en verksamhetsberättelse varje år som talar om vad som hänt under året. Denna verksamhetsberättelse ska, åtminstone, innehålla en verksamhetsberättelse från varje nämnd. Dessa ansvarsområden inkluderar att

- förmedla kontakt utifrån till delar av organisationen och verka för givande samarbeten

- tillsammans med lokalchefen ansvara för sektionslokalen gentemot KTH

- förvalta sektionens externa relationer

- fånga upp ansvar som inte direkt faller på någon annan funktionär på sektionen

- ha en god överblick av sektionens ekonomi.

Väljs i Period 2. Har kalenderår som mandatperiod.

### §3.3.2 Vice ordförande

Fungerar som stöd för resterande styrelseledamöter och arbetar speciellt nära Ordförande. Dessa ansvarsområden inkluderar att

- arbetsleda ledamöterna i deras arbete och kommunikation med funktionärerna eller organen

- kalla till och leda möten för Ledningsgruppen

- delegera och följa upp på beslutsuppföljning inom styrelsen

- kunna företräda organisationen tillsammans med Ordförande

- se efter avtal som upprättas inom sektionen, såsom nyckelavtal och accesser

- säkerställa att det skickas ut välkomstmejl innehållande relevant information till nyvalda funktionärer

- verka för goda överlämningsrutiner i sektionens verksamhet.

Väljs i Period 2. Har kalenderår som mandatperiod.

### §3.3.3 Sekreterare

Sekreteraren arbetar med formalia och styrdokument som huvudsakliga ansvarsområden. I detta ingår även arbete med kommunikation och kunskapsbevarande gällande dessa gentemot alla sektionens medlemmar. Dessa ansvarsområden inkluderar att

- protokoll från SM, VM och DM anslås i enlighet med stadgarna

- stötta funktionärer och övriga medlemmar i sitt arbete med styrdokumenten

- tillsammans med styrelsen bibehålla styrdokument samt övrig formalia i gott skick

- tidigt vara med i arbetet att ta fram utkast till verksamhetsplan och verksamhetsberättelse för sektionen

- efter ett SM, VM eller DM publicera ett beslutsprotokoll inom 48 timmar från
mötets avslutande.

Väljs på SM i Period 2. Har kalenderår som mandatperiod.

### §3.3.4 Kassör

Är firmatecknare tillsammans med Ordförande och har det övergripande ansvaret för sektionens ekonomi. Detta innebär ansvar för budget och sektionens likvida medel, främst bankkonton och handkassor. Dessa ansvarsområden inkluderar även att

- arbeta strategiskt med sektionens ekonomiska frågor

- arbetsleda nämnder och projekt i bokföringsarbetet

- fungera som ett stöd för sektionens funktionärer i ekonomiska frågor

- ansvara för att upprätta och följa upp budgeten

- arbeta strategiskt för att uppnå de ekonomiska målen satta av sektionen

- vara ansvarig för sektionens bokföring

- se efter att rutinerna för sektionens likvida medel följs

- ekonomisk lägesrapportering ska presenteras på SM

- ha ett nära samarbete med Vice kassör.

Väljs i Period 2. Har kalenderår som mandatperiod.

### §3.3.5 Vice kassör

Är tillsammans med Kassör ansvarig för sektionens ekonomi. Vice kassör ansvarar för det operativa arbetet med sektionens ekonomi. Detta innebär ansvar för den löpande bokföringen samt ut- och inbetalningar. Dessa ansvarsområden inkluderar även att

- arbetsleda nämnder och projekt i bokföringsarbetet

- fungera som ett stöd för sektionens funktionärer i ekonomiska frågor

- följa upp den kontinuerliga bokföringen

- ansvara för att attesterade utlägg betalas och bokförs

- ha ett nära samarbete med Kassör.

Väljs i Period 2. Har kalenderår som mandatperiod.

### §3.3.6 Ledamot för näringsliv och kommunikation

Arbetar med och för i styrelsen de frågor som rör näringsliv och kommunikation, samt är kontaktperson för sektionens verksamhet som avser dessa områden. Dessa ansvarsområden inkluderar att

- överblicka och verka för stärkandet av varumärket Datasektionen

- strategiskt arbeta med utvecklingen av sektionens olika verktyg för intern och extern kommunikation tillsammans med berörda funktionärer

- strategiskt arbeta med utvecklingen av sektionens näringslivsverksamhet

- bistå i samordnandet av näringslivsfrågor på sektionen.
  
- upprätthålla och vidareutveckla kontakter med sektioner vid andra universitet utanför Stockholm i syfte att främja kulturellt utbyte och nätverkande

Väljs på SM i Period 2. Har kalenderår som mandatperiod.

### §3.3.7 Ledamot för studiesociala frågor

Har frågor som rör medlemmarnas rekreationella sektionsaktivitet som ansvar. Arbetar med att utveckla medlemmarnas studentliv. Dessa ansvarsområden inkluderar att

- strategiskt arbeta med utvecklingen av sektionens studiesociala verksamhet

- verka för att möjliggöra rekreation utanför skoltid

- upprätthålla och förvalta kontakten med andra sektioner och organisationer

- verka för en god sammanhållning mellan sektionens engagerade medlemmar.

Väljs på SM i Period 2. Har kalenderår som mandatperiod.

### §3.3.8 Ledamot för utbildningsfrågor

Har det övergripande ansvaret för sektionens studentinflytande gentemot EECS och för sektionens utbildningspåverkan. Är styrelsens kontakt för frågor som rör dessa områden. Dessa ansvarsområden inkluderar att

- verka för att upprätthålla en god kontakt med ansvariga på andra sektioner om hur dessa arbetar med studentinflytande och utbildningspåverkan

- ha en samordnade roll för de som arbetar med studentinflytande gentemot EECS på sektionen

- strategiskt arbeta med utvecklingen av sektionens utbildningspåverkan

- från styrelsen samordna sektionen i frågor som rör utbildningspåverkan.

Väljs på SM i Period 2. Har kalenderår som mandatperiod.

### §3.3.9 Ledamot för studiemiljö och likabehandling

Har det övergripande ansvaret för alla frågor kopplade till den fysiska och psykiska studiemiljön. Är styrelsens kontakt för frågor som rör dessa områden. Dessa ansvarsområden inkluderar att

- verka för en god studiemiljö

- ha en samordnade roll för de som arbetar med studiemiljöfrågor gentemot EECS på sektionen

- hantera JML-incidenter och leda kontakten med externa resurser

- från styrelsen arbeta med frågor som berör jämlikhet, mångfald, likabehandling, miljö och hållbarhet på sektionen.

Väljs på SM i Period 2. Har kalenderår som mandatperiod.

## §3.4 Valberedningen

### §3.4.1 Ändamål

Valberedningen har till uppgift att opartiskt administrera och bereda de val som genomförs vid sektionen samt göra bedömningar av kandidaters lämplighet. Valberedningens ordförande ansvarar för att Valberedningens uppdrag utförs i enlighet med sektionens och THS stadgar samt reglemente.

### §3.4.2 Organisation

Valberedningen leds av Valberedningens ordförande. Valberedningen består av Valberedningens ordförande och ledamöter.

#### §3.4.2.1 Valberedningens ordförande

Väljs i Period 4. Har läsår som mandatperiod.

#### §3.4.2.2 Valberedningensledamöter

Tre ledamöter väljs i Period 4 och har läsår som mandatperiod. Ytterligare tre ledamöter väljs i period 2 och har kalenderår som mandatperiod.

### §3.4.3 Verksamhet

Valberedningen ska utlysa samtliga val och erbjuda samtliga sektionsmedlemmar möjlighet att nominera och nomineras till de poster som utlysts. Om en kandidat accepterar sin nominering ska Valberedningen informera denne om valprocessen.

Valberedningens arbete i samband med rekryteringar och inval definieras i sektionens Rekryteringspolicy.

### §3.4.4 Utlåtande

Det bör hållas intervjuer med samtliga kandidater som sökt till:

* D-rektoratet
* Valberedningen
* Revisor
* Näringslivsansvarig
* D-Dagenansvarig
* Storasyskon
* Konglig Öfverdrif
* Klubbmästare
* Studienämndens ordförande
* Studiemiljöansvarig
* Jämlikhets-, Mångfalds- och Likabehandlingsansvarig
* Konglig Lokalchef
* Systemansvarig.
* Talman

hädanefter benämnda intervjuposter. Med hjälp av det material som insamlats under
intervjun ska Valberedningen formulera ett skriftligt, objektivt utlåtande om
kandidatens kandidatur.

När detta utlåtande är formulerat ska den kandidat som utlåtandet gäller få ta del av utlåtandet, och ges tillfälle att påpeka till exempel stavfel, tolkningsfel och missförstånd. Däremot behövs inte kandidatens godkännande för publicering. Om kandidaten drar tillbaka sin kandidatur kommer utlåtandet inte publiceras. Om kandidaten vill ska denne även få ta del av materialet som samlats in under intervjun.

I de fall där kandidaten inte intervjuas ska Valberedningen tillhandahålla ett frågeformulär.

I fall av en gemensam kandidatur till en funktionärspost ansvarar Valberedningen för att i intervjuerna uppmana kandidaterna att motivera sin samkandidatur, eller skicka ut ett kompletterande frågeformulär om funktionärsposten inte är en intervjupost.

### §3.4.5 Lämplighetsbedömning

I de fall där en kandidat intervjuats ska Valberedningen utföra en lämplighetsbedömning. Lämplighetsbedömningen ska utföras på ett av Valberedningens möten och fastslås med enkel majoritet. För att detta möte ska vara beslutsmässigt ska 2/3 av Valberedningens sittande ledamöter närvara, avrundat nedåt. Samtliga medlemmar i Valberedningen ska erbjudas chansen att delta på detta möte. Lämplighetsbedömningen ska publiceras i samband med Valberedningens utlåtande om kandidaten.

I de fall då en kandidat för en intervjupost inte har deltagit på en intervju utan istället svarat på ett frågeformulär ska en lämplighetsbedömning utföras ifall Valberedningen anser sig ha tillräckligt med underlag för att utföra en sådan. Om så inte är fallet ska anledningen till detta noteras i valhandlingarna.

### §3.4.6 Sekretess

Allt intervjumaterial, exempelvis anteckningarna från dessa, samt de interna diskussioner som Valberedningen har inför formulerandet av skriftliga utlåtanden ska beläggas med sekretess. Endast valberedare och revisorer får närvara vid dessa interna diskussioner. Detta är till för att skydda de som är med i Valberedningen, de kandidater som diskuteras och valprocessen som helhet. Det innebär att det som är sekretessbelagt kommer hållas hemligt från alla, i all framtid, utom den valberedning som är inblandad i valprocessen, den intervjuade kandidaten och revisorerna. Ingen annan får ta del av detta, exempelvis D-rektoratet och framtida valberedare.

### §3.4.7 Urnval

Vid urnval ska Valberedningen hålla valperiod under minst 7 dagar direkt innan sektionsmötet. Resultatet av urnvalet ska redovisas på sektionsmötet där valet hålls och där protokollföras. Urnval kan hållas digitalt varpå det ska övervakas av sektionens revisorer med hjälp av systemansvarig. Vid icke-digitalt urnval ska valurnan hållas tillgänglig för sektionens medlemmar i sektionslokalen eller annan likvärdig plats minst en timme per dag, i första hand under lunchtid. Dessa tider ska annonseras senast fem dagar i förväg.

Vid urnval röstar man genom att rangordna alla alternativ i valet, där vakans ska vara ett alternativ som kan rangordnas. För rösträkning används Schultze-metoden, vilket producerar en sammanställd rangordning. Alla kandidater som i denna rangordning är rangordnade under vakans kan inte bli valda.

Om fler än ett mandat ska fördelas med samma urnval så sker detta i nedstigande ordning enligt den rangordning som producerats av rösträkningen. Om även mandat för suppleanter, vice eller liknande ska delas ut i samma val så sker detta i nedstigande ordning enligt samma rangordning, bland de kandidater som inte blev tilldelade ett ordinarie mandat. Om flera kandidater skulle vara lika rangordnade avgörs deras ordning genom slump.

Resultat av urnval ska godkännas av SM enligt stadgarnas §[1.8](../stadgar#1-8-beslutsnivåer).

Kandidater som ställer upp i urnval får inte vara inblandade i administrationen av urnvalsprocessen.

### §3.4.8 Valhandlingar

Valhandlingarna är det dokument som sammanställs och publiceras av Valberedningen enligt följande paragrafer. Valhandlingarna ska destrueras efter det SM eller VM där valet sker.

#### §3.4.8.1 Innehåll

Valhandlingarna ska innehålla

- information om hur nomineringsprocessen föregående valet i fråga gick till

- information om valprocessen under SM eller VM

- vilka av Valberedningens ledamöter som varit med och anordnat valet

- en sammanställning av de poster som väljs

- en lista över samtliga kandidater

- samtliga utlåtanden från de intervjuer Valberedningen har hållit

- samtliga svar från de frågeformulär som kandidaterna har fått svara på

- samtliga lämplighetsbedömningar som utförts.

Då urnval anordnats ska även information om hur urnvalets röstprocess gått till inkluderas.

#### §3.4.8.2 Publiceringsplats

Valhandlingarna ska publiceras via officiella informationskanaler enligt Stadgarnas §[1.9](../stadgar#1-9-officiella-informationskanaler).

#### §3.4.8.3 Publiceringstid

Valhandlingarna ska inför ordinarie val publiceras senast 7 dagar före det SM där valet sker. Inför fyllnadsval och val vid extra SM eller VM ska Valhandlingarna i största möjliga mån publiceras senast 1 dag före valet sker.

#### §3.4.8.4 Sekretessbeläggning

Valhandlingarna ska beläggas med sekretess om någon av kandidaterna, någon av Valberedningens ledamöter, Valberedningens ordförande eller någon av Revisorerna begär det. Sekretessbeläggningen innebär att Valhandlingarna endast blir tillgängliga till personer som har närvarorätt på SM eller VM där valet i fråga sker. 

## §3.5 Talmanspresidiet

### §3.5.1 Ändamål

Talmanspresidiet har som uppgift att arrangera samt leda SM och VM.

Talmanspresidiet skall säkerställa att dokument till och från SM och VM anslås i enlighet med styrdokumenten samt publicera ett beslutsprotokoll inom 48 timmar från mötets avslutande. Ett signerat diskussionsprotokoll räknas som ett beslutsprotokoll.

### §3.5.2 Organisation

Talmanspresidiet leds av talman. Övriga medlemmar är Vice talman och Sekreterare.

#### §3.5.2.1 Talman

Är ordförande för Talmanspresidiet.

Väljs i Period 2. Har kalenderår som mandatperiod.

#### §3.5.2.2 Vice talman

Bistår Talman i dess arbete.

Väljs i Period 2. Har kalenderår som mandatperiod.

### §3.5.3 Verksamhet

Talmanspresidiet ser till att nödvändiga arrangemang är genomförda inför ett sektionsmöte i samråd med D-rektoratet.

Talmanspresidiet är neutralt och uttalar inte sina personliga ståndpunkter i sakfrågor.

## §3.6 Revisorer

### §3.6.1 Ändamål

Revisorernas uppgift är att övervaka D-rektoratet och övriga sektionens arbete.

### §3.6.2 Organisation

Enligt sektionens stadgar finns två av SM utsedda revisorer.

Revisorerna ska vara skiljemän vid tvister inom sektionen där parterna inte behöver använda sig av SM eller THS styrelse, revisorsgrupp eller Kårfullmäktige.

Tvister där sektionens revisorer inte kan vara skiljemän inkluderar, men är inte begränsat till, tvister där revisorerna kan anses jäviga.

### §3.6.3 Verksamhet

Revisorerna är ålagda att övervaka och revidera sektionens verksamhet under det verksamhetsår de valts för. De ska även, i samråd med tidigare och senare revisorer övervaka och revidera verksamhet som löper över flera år. Det åligger de senast valda revisorerna att ansvara för att revisionerna genomförs.

#### §3.6.3.1 Revisionsberättelse

Revisionsberättelsen är det dokument som presenteras för SM vid fråga angående ansvarsfrihet. Revisionsberättelsen är en kort sammanfattning av revisionen, med avslutande rekommendation att tillstyrka eller avstyrka beviljande av ansvarsfrihet. Rekommendationen kan utelämnas då särskilda skäl föreligger.

Innan fråga angående ansvarsfrihet tas upp på SM ska revisorerna ansvara för att de berörda ekonomiskt ansvariga inbjuds till SM.

#### §3.6.3.2 Förvaltningsrevisionsrapport

Till varje SM ska Revisorerna ha upprättat en förvaltningsrevisionsrapport som de redogör för under mötet.

Förvaltningsrevisionsrapporten är ett dokument som skildrar revideringen av all sektionens verksamhet som skett sedan det senaste sektionsmötet.

#### §3.6.3.3 Bokföring

Revisorerna ska övervaka den löpande bokföringen och, om så anses behövas, kräva att en delårsrapport presenteras. De ska även revidera ekonomisk bokföring från sektionens verksamhet.

### §3.6.4 Mandatperiod

Revisorerna väljs på SM i Period 2 till revisor för sektionen under ett verksamhetsår samt till funktionärsposten revisor under perioden 1:a januari till 30:e juni nästkommande år.

## §3.7 Ledningsgruppen

### §3.7.1 Syfte

Ledningsgruppen är en samling funktionärer vars verksamhet är särskilt central för sektionen.

Syftet med Ledningsgruppen är att skapa ett forum där styrelsen kan diskutera strategiska frågor med de funktionärer som har en stor påverkan på sektionens dagliga verksamhet.

### §3.7.2 Sammansättning

De funktionärer som ingår i Ledningsgruppen är:

-   Storasyskon

-   Konglig Öfverdrif

-   Kommunikatör

-   Qulturattaché

-   Klubbmästare

-   Näringslivsansvarig

-   D-Dagenansvariga

-   Konglig lokalchef

-   Studienämndens ordförande

-   Studiemiljöansvarig

-   Jämlikhets-, Mångfalds- och Likabehandlingsansvarig

-   Internationell studentkoordinator

-   Systemansvarig

-   Direqteur

# §4 Organ

Ett organ är en samling av funktionärer, nämnder och projekt som har ett delat ansvar för en snarlik verksamhet inom sektionen.

D-rektoratets ledamöter kallar till d-råd för respektive organ för att diskutera frågor som berör det organets verksamhet.

## §4.1 Organ i sektionen

### §4.1.1 Mottagningsorganet

Ansvarar för mottagningen av nya studenter.

### §4.1.2 Informationsorganet

Ansvarar för sektionens kommunikation inåt och utåt.

### §4.1.3 Studiesociala organet

Ansvarar för all öppen studiesocial verksamhet.

### §4.1.4 Eventorganet

Ansvarar för all studiesocial verksamhet i formen av större evenemang.

### §4.1.5 Näringslivsorganet

Ansvarar för att samordna sektionens näringslivsverksamhet.

### §4.1.6 Förvaltningsorganet

Ansvarar för att förvalta och utveckla sektionens faciliteter.

### §4.1.7 Påverkansorganet

Ansvarar för sektionens påverkansarbete inom studiefrågor gentemot THS och KTH.

# §5 Nämnder

En nämnd är en officiell grupp med syfte att ansvara för en viss del av sektionens verksamhet. Nämnder driver sin verksamhet självständigt inom ramen för av SM och D-rektoratet fattade beslut.

För varje nämnd ska det finnas en eller flera funktionärer som är ordförande. Nämndens ordförande är ansvarig för nämndens verksamhet samt att dess del av styrdokumenten hålls aktuellt.

Varje nämnd är skyldig att upprätta verksamhetsberättelse, samt även annars på anmodan från D-rektoratet eller SM fullständigt redovisa sin verksamhet för densamme.

Det åligger de ekonomiskt ansvariga i varje bokföringspliktig nämnd att lämna en avslutad bokföring till revisorerna. Bokföringen ska vara revisorerna tillhandahållen innan första ordinarie SM på nästkommande verksamhetsår, om inte starka skäl föreligger däremot.

Sektionens nämnder definieras vidare i Styrdokument för Nämnder och Funktionärer.

# §6 Projekt

Ett projekt är tidsbestämt och avser genomföra för projektet avsatt ändamål. Projekt driver sin verksamhet självständigt inom ramen för av SM och D-rektoratet fattade beslut.

## §6.1 Uppstart

Nya projekt startas genom SM-beslut. I förslag till beslut ska projektnamn, syfte, budget, verksamhetsplan och en ungefärlig tidsplan finnas med. Projektledare kan antingen väljas direkt av SM genom fri nominering eller genom val med samma procedur som för övriga funktionärer på nästkommande SM.

## §6.2 Återkommande projekt

Återkommande projekt är projekt som öppnas årligen under bestämt datum.

Projektledare för återkommande projekt väljs på samma sätt som övriga projektledare nästkommande SM eller VM efter projektets öppnande.

Vald projektledare åläggs att inkomma med motion innehållande budget samt verksamhetsplan för projektet till första möjliga SM efter valet, såvida SM inte redan beslutat om dessa för denna projektomgång.

Återkommande projekt har slutgiltiga mål där projekten planeras bedriva verksamhet framtill att dessa är uppfyllda. Att fortsätta verksamhet efter dessa mål uppfyllts, alternativt upphöra med verksamhet innan dessa mål uppfyllts, är möjligt om skäl för detta finns.

### §6.2.1 METAspexet

#### §6.2.1.1 Ändamål

METAspexet är ett återkommande projekt som har delad verksamhet med motsvarande nämnd på Sektionen för Medieteknik.

METAspexet skall verka för att ge sektionsmedlemmar av Konglig Datasektionen och Sektionen för Medieteknik chans att utveckla flertalet färdigheter relaterad till teaterproduktion samt för att förstärka relationen mellan Konglig Datasektionen och Sektionen för Medieteknik.

#### §6.2.1.2 Organisation

METAspexet leds av projektledare, benämnd Direqteur, för Konglig Datasektionen samt motsvarande nämndordförande för Sektionen för Medieteknik. Dessa projektledare och nämndordförande benämns METAspexets direqteurer. 

METAspexets direqteurer ansvarar för att rekrytera samt leda METAspexets projektgrupp.

#### §6.2.1.3 Verksamhet

- Att sätta upp spexföreställningar under nästkommande kalenderår.

- Att ge medlemmar utrymme till engagemang och kreativt arbete samtidigt som de kän-
ner att de bidrar till ett större projekt.

- Att ge medlemmar möjlighet att lära sig nya saker tillsammans och av varandra.

- Att värna och utveckla relationen mellan Data och Media som sektioner, såväl som re-
lationerna mellan sektionernas medlemmar.

#### §6.2.1.4 Period

Nya METAspexet-projekt öppnas årligen 1:a april och bör bedriva verksamhet framtill att alla dess
föreställningar har skett nästkommande kalenderår.

Projekttitel för respektive årgång är METAspexet <år>, där <år> är det år METAspexets föreställningar planeras hållas.

### §6.2.2 dÅre

#### §6.2.2.1 Ändamål

dÅre är ett återkommande projekt som syftar att främja idrottsengagemanget inom sektionen samt främja gemenskap mellan studenter från olika årgångar genom att organisera en skidsemester.

#### §6.2.2.2 Organisation

dÅre leds av projektledare.

Projektledare för dÅre ansvarar för att rekrytera samt leda dÅres projektgrupp.

#### §6.2.2.3 Verksamhet

- Att organisera en skidsemester för Konglig Datasektionens medlemmar.

- Att uppmuntra medlemmar oberoende av tidigare erfarenhet att delta i alpint idrottsengagemanget.

#### §6.2.2.4 Period

Nya dåre-projekt öppnas årligen 1:a april och bör bedriva verksamhet framtill att dess planerade skidresa skett nästkommande kalenderår.

Projekttitel för respektive årgång är dÅre <år>, där <år> är det år dÅres skidresa planeras hållas.

### §6.2.3 Studs

#### §6.2.3.1 Ändamål

Studs är ett återkommande projekt vars syfte är att koppla samman masterstudenter inom datateknik och andra relaterade områden med intressanta företag i industrin, samt inbringa sponsorpengar till sektionen genom en vinstmarginal på 25% av projektets näringslivsintäkter. Studs ska även verka för att projektets medlemmar, och sektionens medlemmar i stort, får inblick i hur det är att leva och jobba med IT i andra länder.

#### §6.2.3.2 Organisation

Studs leds av projektledare. 

Projektledare för Studs ansvarar för att leda projektet samt att rekrytera projektets medlemmar.

Två projektledare bör väljas.

#### §6.2.3.3 Verksamhet

- Att anordna företagsevent, huvudsakligen för projektgruppens medlemmar, med intressanta företag i industrin.

- Att anordna en studieresa för projektgruppen.

- Att informera sektionens medlemmar om intressanta arbetsgivare och hur det är att leva och jobba med IT i andra länder.

#### §6.2.3.4 Period

Nya Studs-projekt öppnas årligen 1:a april och bör bedriva verksamhet framtill att dess studieresa har skett nästkommande kalenderår, plus avslutande verksamhet.

Projekttitel för respektive årgång är Studs <år>, där <år> är det år Studs resa planeras hållas.

### §6.2.4 Vårbalen

#### §6.2.4.1 Ändamål

Vårbalen är ett återkommande projekt med syfte att anordna en finsittning under våren.

#### §6.2.4.2 Organisation

Vårbalen leds av projektledare, benämnd Vårbalsgeneral.

Vårbalsgeneral ansvarar för att rekrytera samt leda Vårbalens projektgrupp.

#### §6.2.4.3 Verksamhet

- Att anordna en finsittning med tillhörande efterkör under våren.

- Att bjuda in externa representanter från exempelvis andra sektioner inom THS till Vårbalen.

- Att bjuda in Ordförande Emeriti till Vårbalen.

#### §6.2.4.4 Period

Nya Vårbalen-projekt öppnas årligen 1:a april och bör bedriva verksamhet framtill att dess planerade sittning skett nästkommande kalenderår.

Projekttitel för respektive årgång är Vårbalen <år>, där <år> är det år Vårbalens sittning planeras hållas.

### §6.2.5 Project Pride

#### §6.2.5.1 Ändamål

Project Pride är ett återkommande projekt som ämnar organisera deltagande i Stockholm Pride Parade, samt planera event under våren. Project Pride verkar för att uppmärksamma och främja HBTQIA+.

#### §6.2.5.2 Organisation

Project Pride leds av projektledare.

Projektledare för Project Pride ansvarar för att rekrytera samt leda projektgruppen för Project Pride.

#### §6.2.5.3 Verksamhet

- Att arbeta för att uppmärksamma och främja Konglig Datasektionens JML-arbete, främst mot HBTQIA+, både internt och externt.

- Att anordna ett bidrag till Stockholm Pride Parade för Konglig Datasektionen, samt arbeta för att anordna fler evenemang relaterat till nämndens ändamål.

- Att möjliggöra att så många av Konglig Datasektionens medlemmar som möjligt ska kunna delta under evenemangen.

- Att se om möjlighet finns till samarbete med andra delar av sektionen, och om så finnes arbeta för att främja detta.

#### §6.2.5.4 Period

Nya Project Pride-projekt öppnas årligen 16:e november och bör bedriva verksamhet framtill
att dess deltagande i Stockholm Pride har skett nästkommande kalenderår.

Projekttitel för respektive årgång är Project Pride <år>, där <år> är det år Project Prides deltagande i Stockholm Pride Parade planeras hållas.


## §6.3 Avslutning

Efter att projektets verksamhet är genomförd ska projektledare snarast möjligt överlämna avslutad bokföring och verksamhetsberättelse till D-rektoratet. På nästkommande DM ska frågan om formellt avslutande av projektet tas upp. DM äger rätt att besluta om avslutande av projekt även om projektledare inte överlämnar bokföring och verksamhetsberättelse inom skälig tid.

## §6.4 Projektledare

För varje projekt ska det finnas en eller flera personer som är projektledare. Endast sektionsmedlem som tillsatts av SM, VM, genom avvikande valprocess eller via tillförordning kan räknas som projektledare. Projektledare kan formellt ha en annan titel såsom direqteur, marskalk, general eller liknande om denna titel har godkänts av SM eller DM.

### §6.4.1 Skyldigheter

Projektledare är ansvarig för projektets verksamhet, ekonomi samt val av projektmedlemmar om inte annat beslutas av SM. Projektledare är skyldig att på anmodan från D-rektoratet eller SM fullständigt redovisa projektets verksamhet och ekonomi för densamme.

### §6.4.2 Rättigheter

Projektledare för aktivt projekt anses vara funktionär. D-rektoratet äger rätt att fritt bedöma vilka projekt som anses vara aktiva.

## §6.5 Delade projekt

Ett delat projekt är ett projekt som delas mellan sektionen och en eller flera andra sektioner. Ett delat projekt startas på samma sätt som ett vanligt projekt med tillägget att efter att projektledare valts ska ett avtal upprättas mellan sektionen och de sektioner som projektet delas med som beskriver hur projektet ska drivas, hur dess ekonomi ska skötas samt hur resultatet ska delas upp. Detta avtal beslutas om av D-rektoratet.

# §7 Partitioner

En partition är en sammanslutning inom sektionen som bedriver verksamhet utifrån ett gemensamt intresseområde. Partitioner kan antingen benämnas som aktiva eller som inaktiva.

Sektionens partitioner defineras i PM för partitioner.

## §7.1 Partiledare

För varje aktiv partition ska det finnas en partiledare. Partiledare utses av D-rektoratet på DM.

## §7.2 Ekonomi

DM tilldelar en partition medel ur sektionens partitionfond upp till 2000 kronor per verksamhetsår med ett maxtak av 5000 kr vid skälig motivering. För större anslag krävs SM-beslut.

# §8 Delad verksamhet

Delad verksamhet är ett samlingsord för alla nämnder och projekt som delar verksamhet med en annan organisation. De som är ansvariga för delad verksamhet ska ta ansvar för att respektera och följa de interna regler och praxis som finns i andra parters organisation i den mån som är möjlig. Detta kan exempelvis innebära att inte publicera bilder eller information som anses vara hemliga för den andra organisationer, att respektera traditioner vid tillställningar eller att följa regler vid lån av utrustning från en av parterna.

För all delad verksamhet ska det finnas ett avtal som avgör hur verksamheten ska fungera. Detta dokument ska specificera hur eventuella konflikter i styrdokument ska hanteras, hur rekrytering ska gå till och hur ekonomin ska hanteras.

# §9 Externa representanter

## §9.1 Representation i råd på THS

Sektionen ska ha representanter inom råd inom THS och där om möjligt deltaga på varje sammanträdande. Det är D-rektoratets uppgift att upplysa en vald funktionär om vilka råd som berör den.

## §9.2 Representation inom organ på KTH

### §9.2.1 Val av representanter

Representanter till många av dessa organ väljs inte direkt av sektionen, utan nomineras av skolrådet till THS styrelse som sedan tillsätter posterna.

# §10 Ordinarie SM

## §10.1 Förteckning

### §10.1.1 Budget-SM

Ett SM ska hållas på hösten senast 15 november och benämnas Budget-SM. Budget-SM ska speciellt behandla frågan om budget för nästkommande verksamhetsår.

### §10.1.2 Glögg-SM

Ett SM ska hållas efter Budget-SM, tidigast 15 november och senast 31 december och benämnas Glögg-SM.

Mötesordföranden ska på Glögg-SM bära cerise tomteluva. Detta för att försäkra sig om att ingen sektionsmedlem blir sittande i Cerise eller motsvarande terminalinrättning på julafton.

### §10.1.3 Revisions-SM

Ett SM ska hållas på våren senast 31 mars och benämnas Revisions-SM. Revisions-SM ska speciellt granska D-rektoratets, nämndernas och funktionärernas berättelser samt frågan om ansvarsfrihet för D-rektoratet och nämnder med bokföringsplikt.

### §10.1.4 Glass-SM

Ett SM ska hållas efter Revisions-SM senast 31 maj och benämnas Glass-SM.

## §10.2 Övrig verksamhet

Nämnder och funktionärer ska inte planera in evenemang eller andra aktiviteter på samma tid som sektionsmöte ska hållas, förutsatt att tiden för sektionsmötet var utannonserat innan aktiviteten planerades.

# §11 Ordnar

Sektionen har fem ordnar benämnda “Klubbmästare Emeritus”, “Konglig Öfverdrif Emeritus”, “Storasyskon Emeritus”, “Ordförande Emeritus” och “Kassör Emeritus”.

## §11.1 Ordförande Emeritus

Ordförande Emeritus tilldelas de Ordförande som förtjänstfullt arbetat under en hel mandatperiod.

Vidare gäller att Ordförande Emeriti

- erhåller evigt kostnadsfritt medlemskap i sektionen som Alumnimedlem

- erhåller årlig speciell inbjudan till Vårbalen.

## §11.2 Klubbmästare Emeritus

Klubbmästare Emeritus tilldelas de Klubbmästare som förtjänstfullt arbetat under en hel mandatperiod.

## §11.3 Konglig Öfverdrif Emeritus

Konglig Öfverdrif Emeritus tilldelas de Konglig Öfverdrif som förtjänstfullt arbetat under en hel mandatperiod.

## §11.4 Storasyskon Emeritus

Storasyskon Emeritus tilldelas de Storasyskon som förtjänstfullt arbetat under en hel mandatperiod.

## §11.5 Kassör Emeritus

Kassör Emeritus tilldelas de Kassörer som förtjänstfullt arbetat under en hel mandatperiod.

# 12 Förtjänsttecken

## 12.1 Hedersdeltat
Sektionens finaste förtjänsttecken heter Hedersdeltat och utgörs av en nål eller motsvarande med ett litet delta inramat av en eklövskrans.

### 12.1.1 Syfte
Hedersdeltat utdelas till de sektionsmedlemmar som synnerligen förtjänstfullt verkat ideellt för sektionen.

### 12.1.2 Förslagslämning
Sektionsmedlem kan när som helst inlämna förslag på mottagare av Hedersdeltat, med motivering, till D-rektoratet.

### 12.1.3 Utdelning
D-rektoratet utnämner mottagare av Hedersdeltat, vilka presenteras vid Revisions-SM. Utdelning av förtjänsttecknen sker på Vårbalen eller motsvarande högtidligt tillfälle samma år.

## 12.2 Stora deltat
Stora deltat utgörs av en nål eller motsvarande med ett litet delta på ett ekblad inramat av ett stort delta.

### 12.2.1 Syfte
Stora deltat utdelas till de sektionsmedlemmar som ideellt begått en stor bragd för sektionen.

### 12.2.2 Förslagslämning
Sektionsmedlem kan när som helst inlämna förslag på mottagare av Stora deltat, med motivering, till D-rektoratet.

### 12.2.3 Utdelning
D-rektoratet utnämner mottagare av Stora deltat, vilka presenteras vid Revisions-SM. Utdelning av förtjänsttecknen sker på Vårbalen eller motsvarande högtidligt tillfälle samma år.

## 12.3 Hedersugglan
Hedersugglan utgörs av en nål eller motsvarande med ett cerise delta inramat av en guldig Hornuggla.

### 12.3.1 Syfte
Hedersugglan utdelas varje år till de sektionsmedlemmar som synnerligen förtjänstfullt verkat för datateknikprogrammet på KTHs studiebevakning.

### 12.3.2 Förslagslämning
Sektionsmedlem kan när som helst inlämna förslag på mottagare av Hedersugglan, med motivering, till Studienämndens ordförande.

### 12.3.3 Utdelning
D-rektoratet utnämner mottagare av Hedersugglan utifrån de nominationer och motiveringar som Studienämndens ordförande sammanställt, vilka presenteras vid Revisions-SM. Utdelning av förtjänsttecknen sker på Vårbalen eller motsvarande högtidligt tillfälle samma år.

# §13 Övrigt

## §13.1 Visdomsord

Det var bättre förr.

### §13.1.1 Mer visdomsord

Och ju förr desto bättre.

[2]: #2-andra-styrande-dokument
